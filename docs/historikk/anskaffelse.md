# Innledning
Salesforce sin historikk i NAV strekker seg tilbake til 2017 da arbeidet med å anskaffe ny CRM-løsning i NAV ble påstartet. Fokuset var altså ikke på Salesforce først, men på å få på plass en CRM-løsning for helhetlig relasjons- og dialoghåndtering med NAVs brukere. Anskaffelsen er godt beskrevet i et eget dokument som heter [*Anskaffelse av CRM i NAV*](../resources/anskaffelse.pdf). 

Dokumentet er gjennomarbeidet og forteller mye om hva som er ble tenkt på anskaffelsestidspunktet. De fleste av tankene er fortsatt gjeldende og vi oppfordrer alle interesserte til å lese dokumenter. Under har vi også forsøkt å lage en lesevennlig versjon som har med det viktigste av informasjonen i dokumentet, men ikke alt.

-----

## 1. Bakgrunn
I 2017 gjennomførte NAV en markedsundersøkelse der vi ba potensielle leverandører og aktører om å komme med innspill til hvordan NAV kan realisere en velfungerende løsning for dialog med og oppfølging av personbrukere, arbeidsgivere og samhandlere til NAV, basert på standardløsninger i markedet.

Markedsundersøkelsen og påfølgende analyser viser at en skybasert CRM-tjeneste vil kunne ivareta brukers og NAVs behov for funksjonalitet til dialog og relasjonshåndtering, og at dette er det beste alternativ på «Arbeidsgiverområdet», «Hjelpemiddelområdet» og Kontaktsenteret.

3.5.2018 besluttet arbeids- og tjenestedirektør i samråd med IT-direktør og økonomi- og styringsdirektør m.fl. at prosjekt Tjenester til arbeidsgiver (#TAG) skulle utrede løsninger basert på en standard skytjeneste for dialog- og relasjonshåndtering (CRM-system). En løsning for dialog- og relasjonshåndtering er relevant også for andre områder i NAV. 19.6.2018 besluttet derfor Direktørmøtet å etablere Prosjekt Anskaffelse av CRM i NAV.

Prosjekt Anskaffelse av CRM i NAV har hatt som formål å tydeliggjøre begrunnelse og konsekvenser, og klargjøre konkurransegrunnlag for anskaffelse av en standard skybasert løsning for dialog- og relasjonshåndtering (CRM). Videre skal Direktørmøtet diskutere begrunnelsen før Arbeids- og velferdsdirektøren beslutter om gjennomføring av anskaffelse skal starte (beslutningspunkt 2 i figuren over).

-----

## 2. Overordnet Oppsummering
En sammenstilling av brukerhistorier fra de mest sentrale brukerreisene i NAV viser at vi har et betydelig forbedringspotensial på brukerdialogområdet.
I tråd med utviklingen i samfunnet for øvrig forventer personbruker og arbeidsgiver at NAV øker sin tilgjengelighet, at responstiden går ned, at de kan føre dialoger med NAV i flere kanaler og at dialoger, når det er behov for det, kan flyte sømløst mellom kanaler og roller i NAV slik at bruker slipper å gjenta seg selv.

Bruker skiller ikke mellom NAV og samhandlere som kommune eller tiltaksarrangør, og forventer at vi sammen har evne til å effektivt håndtere dialoger og holde orden på relasjoner mellom personbruker og arbeidsgiver, mellom bruker, NAV og samhandler.

NAV på sin side har behov for raskt å forbedre situasjonen, ikke minst gjelder dette arbeidsgiverområdet og hjelpemiddelområdet, men også for personbrukerområdet i kontaktsenteret. En standard skyløsning vil ikke løse alle NAVs utfordringer knyttet til dialog- og relasjonshåndtering, men vil sette NAV i stand til raskere å levere endring til en høyere kvalitet og lavere kostnad enn tilfellet ville vært dersom vi skulle utvikle egne dialogløsninger på disse områdene.

Endring medfører risiko, det gjelder også innføring av nytt system for dialog og relasjonshåndtering. Størst er risikoen dersom NAV på den ene siden ikke tar systemet i bruk, eller på den annen side tar det i bruk på området det ikke er ment for. Vi ser for eksempel ikke at systemet skal erstatte kjernesystemer, det vil si systemer som er ment for saksbehandling og vedtak, eller systemer som er ment for systematisk oppfølging i en veiledningsprosess. Systemene skal imidlertid spille sammen og bruker skal oppleve at vi har en sammenhengende evne til å løse deres behov.

Konkurransegrunnlaget er utarbeidet med tanke på at systemet skal gjøre det mulig for NAV å etterleve relevante lover og forskrifter, inkludert personvernregelverket. NAVs evne til å etterleve slike krav vil være en vesentlig del av evalueringen når NAV velger system. Til slutt skal det enkelte tiltak være ansvarlig for å sikre etterlevelseskravene i implementeringen.

I konkurransegrunnlaget har vi absolutte krav til databehandleravtale og eierskap til NAVs data. Disse må sammen med andre krav til sikkerhet og tilgangsstyring være på et for NAV akseptabelt nivå for at leverandøren skal bli valgt. Tilsvarende har vi krav for brukeropplevelse og brukskvalitet, her må løsningen blant annet støtte kravene til universell utforming.

Kostnadene for å anskaffe og forvalte en standardløsning er estimert til ca. 17 millioner kroner i 2019, og deretter 70-80 millioner kroner per år fra 2020. Dette inkluderer lisenser, et produktteam (plattformteam) som skal sikre effektiv utnyttelse av systemet og kostnader knyttet ny funksjonalitet for tredjepart roller, fullmakt og representasjon. Foruten at systemet vil øke kvaliteten i brukermøtene, vil systemet bidra til å øke NAVs kapasitet for å håndtere økt framtidig oppgavemengde. Vi reduserer også investeringsbehovet som ville oppstått dersom hvert av områdene selv skulle utvikle dialogløsninger.

Arbeids- og tjenestedirektør anbefaler at NAV anskaffer et standard system for dialog- og relasjonshåndtering (CRM) i NAV.

-----


## 3. Anskaffelsens Hensikt
Dialog- og relasjonshåndtering har som formål å sette NAV og samhandler i stand til effektivt å motta, kanalisere og besvare henvendelser, informere og varsle bruker og samhandler, og ha oversikt over hvilke dialoger som har funnet sted, hvem som deltok i dialogen, når den fant sted og hva den dreide seg om mv. Dialogen kan foregå i flere kanaler og på tvers av kanaler, digitale som ikke digitale.
For å lykkes med dette må bruker, samhandler og NAV ha oversikt over relasjonene seg i mellom og over brukers forhold til NAV, for eksempel til NAVs saker, aktiviteter/møter, tiltak og hjelpemidler. Dette innbefatter også knytningene mellom bruker og brukers fullmektig, samhandler og samhandlers representanter, og roller og medarbeidere i NAV.

Dialog er en samtale hvor målet er å forstå hverandre. NAV trenger raskt å forstå hvem det er som henvender seg, hva som er formålet med henvendelsen og hvilken situasjon brukeren befinner seg i for å kunne ta rett beslutning eller kanalisere henvendelsen til rett instans. NAVs respons skal minst vise at henvendelsen er mottatt, forstått og vil bli fulgt opp innen en viss tidsfrist. Bruker på sin side trenger å orientere om mulighetene og å forstå beslutningen som tas. Han/hun skal proaktivt motta varsel om hendelser som oppstår hos NAV, bli minnet på avtaler, få anbefalt aktiviteter, bli bedt om mer informasjon når det er nødvendig osv.

Et CRM-system har sin styrke i å gi en oversikt over brukere, brukeres aktiviteter og relasjoner bruker har til andre, enten det til en annen bruker (familie), en arbeidsgiver (ansatt) eller for eksempel en ergoterapeut i kommunen (hjelpemidler). Løsningen har også en styrke i å håndtere samtaler fra et utall av kanaler, og bruker kan kontakte NAV sømløst1 i flere kanaler uten å måtte gjenta budskapet flere ganger.
CRM-systemets funksjonalitet for kø og oppgavehåndtering kan enkelt justeres. Dette gjør det mulig for NAV å løpende beslutte hvilken enhet hos NAV eller hos samhandler som best kan besvare henvendelser og motta oppgaver og er således uavhengig av dagens organisering.

CRM leverandørene er blant de mest innovative selskaper i verden og tilgjengeliggjør ny teknologi og integrasjon mot ny teknologi fortløpende. Vi forventer eksempelvis at digitale assistenter og maskinlæring kan bidra til at bruker i stor grad kan klarer seg selv og at NAV kan bruke tiden til å hjelpe de som trenger det mest. Teknologi for i sanntid å oversette tale fra et språk til et annet vil hjelpe brukere som ikke er så gode i norsk, og oversetting av tekst til tale/tale til tekst kan hjelpe brukere med funksjonsnedsettelser som av forskjellige årsaker ikke kan bruke NAVs tjenester. Anskaffelsen skal gjøre det lettere for NAV å nyttiggjøre seg slike nye teknologiske muligheter.